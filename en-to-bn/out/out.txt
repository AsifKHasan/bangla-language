যাত্রী হিসাবে যেতে হলে একটা জেব অন্তত থাকা চাই, আর যে জেবের ভিতরে মালকড়ি কিছু নেই, তা একটা থলিই কেবল, ও দিয়ে যাত্রী হওয়া চলে না। তাছাড়া যাত্রীরা বড়ই সমূদ্র-পীড়ায় ভোগে - মেজাজ খিটখিটে, রাতে ঘুম হয় না - মোদ্দা কথা একেবারেই মজা পায় না, পারতপক্ষে আমি তাই যাত্রী হিসাবে জাহাজে উঠিই না; আর, যদিও আমি খানিকটা নাবিক বটে, তবুও কখনো জাহাজের সর্বময় কর্তা কিং‌বা কাপ্তানের পদে অথবা রাঁধুনির কাজ নিয়েও জাহাজে চড়ি না। ও সব আসন-গৌরব সে যাদের পছন্দ তাদেরই থাকুক। আমার বেলায়, ও'সব নিয়ম-মাফিক ভদ্রলোকি ধরাবাঁধা কাজ সে আমার কোনোকালেই পোষায় না। নিজেকে কোনমতে ঠেলে-ঠুলে সামলিয়ে চলা পর্যন্তই পারি তাই কত না, এর বাইরে জাহাজের এটা সামলাও, ওটা দেখ, আস্ত জাহাজ সামলাও, আরো কত কি না - ও'সবের ভিতর আমি নেই।
