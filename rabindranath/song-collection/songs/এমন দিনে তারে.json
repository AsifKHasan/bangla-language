{
  "নাম": "এমন দিনে তারে",
  "পর্যায়": "প্রেম",
  "রাগ": "দেশ",
  "তাল": "রূপক",
  "রচনাকাল (বঙ্গাব্দ)": "৩ জ্যৈষ্ঠ, ১২৯৬",
  "রচনাকাল (খৃষ্টাব্দ)": "১৭ মে, ১৮৮৯",
  "রচনাস্থান": "খিরকী, পুনে",
  "স্বরলিপিকার": "ইন্দিরা দেবী, জ্যোতিরিন্দ্রনাথ ঠাকুর, দিনেন্দ্রনাথ ঠাকুর",
  "কথা": [
    "     এমন দিনে তারে বলা যায়",
    "     এমন ঘনঘোর বরিষায়।",
    "     এমন দিনে মন খোলা যায়--",
    "এমন মেঘস্বরে       বাদল-ঝরোঝরে",
    "     তপনহীন ঘন তমসায়॥",
    "     সে কথা শুনিবে না কেহ আর,",
    "     নিভৃত নির্জন চারি ধার।",
    "দুজনে মুখোমুখি         গভীর দুখে দুখি,",
    "     আকাশে জল ঝরে অনিবার--",
    "     জগতে কেহ যেন নাহি আর॥",
    "     সমাজ সংসার মিছে সব,",
    "     মিছে এ জীবনের কলরব।",
    "কেবল আঁখি দিয়ে   আঁখির সুধা পিয়ে",
    "     হৃদয় দিয়ে হৃদি অনুভব--",
    "     আঁধারে মিশে গেছে আর সব॥",
    "     তাহাতে এ জগতে ক্ষতি কার",
    "     নামাতে পারি যদি মনোভার।",
    "শ্রাবণবরিষনে         একদা গৃহকোণে",
    "     দু কথা বলি যদি কাছে তার",
    "     তাহাতে আসে যাবে কিবা কার॥",
    "     ব্যাকুল বেগে আজি বহে যায়,",
    "     বিজুলি থেকে থেকে চমকায়।",
    "যে কথা এ জীবনে   রহিয়া গেল মনে",
    "     সে কথা আজি যেন বলা যায়--",
    "     এমন ঘনঘোর বরিষায়॥"
  ]
}
